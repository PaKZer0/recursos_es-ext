CENDERUS
Me palran las rosas que están abriendu i los garapullus que están cerraus.
Me palran los campus que esperezan con plaus verdis, con montis altus.
Cona su hondoná de vallis úmidus ondi los rius passan juagandu.
Conas sus morras siempri huricheras, conas sus laeras, conos sus barrancus.
Conos sus cenderus inacabablis ondi la vida passa volandu.
I me palra l'airi dela mañana que, en un sussurru, passa queandu tibiu perhumi de tierra úmida que ata los cielus se va elevandu en un abraçu de sol i luna que a Dios le llega espurechau.
Nel encaxi tou estrellau dun enfinitu enllenu de sombras, ai un cenderu brancu, mu brancu, ondi namás dirán los poetas que ya siempri s'estarán sueñandu.
Cenderu...
Siempri quea un cenderu desapartau!...
Por essu ascuchu, quandu me palra, la voz del campu:
Essa vos pura que ai enas cosas que tantas vezis la desmiramus.
Ella me dizi:
Ven pal cenderu que andas precurandu!...
Inagotabli huenti de dicha es la vos duci que espressa el campu.
Al ascuchá-la sientu enos adrentus algu tan hondu, que no sabría cómu espricá-lu.
Quiu el cenderu delos que se sueñan:
Essi cenderu brancu... Mu brancu.
