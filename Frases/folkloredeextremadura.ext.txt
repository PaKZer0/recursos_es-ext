Una delas atividais primeras dendi'l hundaeru dela Federación Estremeña de Folclori hue l'avíu dun Festival Autonómicu de Folclori, que tuvu la su primel edición nel añu 1986, enas estalacionis de FEVAL en Don Benitu.
A raís d'essi añu se hizun edicionis enos añus aquellus enos que el financiamientu i las possibilidais dela Federación púun desenroal esta atividá, celebrandu-si en Garrobillas d'Alconeta i Çafra.
Nel 1994, por mé dun acuerdu cona Junta d'Estremaúra s'entangó un festival de folclori en localidais que cuentavan con angún rehuíju o heria anombrá, con el ojetivu de muestral el folclori d'Estremaúra en ellas toas.
D'esta horma esti festival corrió en essi añu las localidais de Caçris, Campanariu, Don Benitu, Azuaga, Gualupi i Xerés delos Cavallerus.
Nel 1997, se celebró la V edición d'esti Festival Autonómicu de Folclori ena localidá de Çafra, concidiendu cona Heria Ganaera.
Hue ala final en el añu 2000, concidiendu con el XV Aniversariu dela Federación Estremeña de Folclori, quandu en un omenagi hechu a D. Bonifacio Gil en Villafranca delos Barrus, se decidi de mental esti festival Festival Autonómicu de Folclori "Bonifacio Gil", passandu a estal sostribau enteramenti dela Deputación Provincial de Badajó.
Se distingui assina a D. Bonifacio Gil comu unu delos folcloristas primerus en el andal del estudiu i recadaeru dunas enteracionis mu grandis a tentu de cantaris, danças, ritus i tolo tocanti al folclori en general.
Ogañu, esti festival tien lugal en dos sedis dela provincia de Badajó, en dandu cabusía a una parti grandi delos bandus federaus, ondi quean polo craru el su estau, albeliá i postura en ecena.
Ena Sé dela F.E.F. assitiá en Badajó, se puei bicheal el hondu decumental hormau d'edicionis bibliográficas d'aquellas pubricacionis con relevancia especial en el nuestru folclori, i tamién gran númiru de gravamientus i trebajus discográficus que horman el archivu delos cantaris i danças dela nuestra región.
La decumentación que s'atopa nel Archivu dela F.E.F. se conhorma delas secionis siguientis:
Hondu Bibliográficu
Coleción de librus, revistas i otrus materialis decumentalis que tentean la huerça d'ellus custionis del folclori, mesmu estremeñu i d'otras regionis o paísis. Esta coleción cuenta con velumis estóricus de valol grandi, númirus aterminaus i rarezas varias.
Hondu Musical
Coleción musical de Cintas de Cassette, Discus de Vinilu, CDs i DVDs de folclori estremeñu la huerça d'ellus, que an síu daus delos bandus de folclori dela F.E.F. paque los sus trebajus discográficus quein recadaus en esta coleción.
Hondu Audiuvisual
Coleción de vidius, decumentalis, penículas i otru material en horma de VHS, CD i DVD de festivalis, certamin, atividais i qualisquiera otra atividá dela que se tenga decumentación gravá.
El Proyetu "ENCRUIMIENTU COLTURAL - Hallandu las nuestras raízis" es una eniciativa dela Junta d'Estremaúra que por mé del financiamientu aportau del Estitutu Jovin d'Estremaúra (IJEX) va a premitil doranti l'añu 2021 desenroal un haci d'atividais, talleris i ponencias pa valoreal cencias eno tocanti alas nuestras tradicionis i costumbris comu horma de deprendel el miajón dela coltura estremeña.
Coscientis dela emportancia de incucal ala nuestra joventú la riqueza coltural dela nuestra región amus inseñau atividais varias comu una Encontrança Encrusiva, unas Jornás Didáticas de Coltura Populal, Talleris de recuperación de Oficius en paragi de desparecel-si i ponencias a tentu la conserva i difundimientu del Estremeñu.
A ca atividá tendremus associacionis i pessonas que mos aquellarán tolos saberis pa hazel possibli que la joventú d'Estremaúra siga a condural esta riqueza coltural que tieni la nuestra tierra.
Convocaus delos Lançaoris dela Vigin dela Salú de Frexenal, cona calavoración d'otras associacionis del monicipiu (Casa de Coltura, Joventuis Musicalis, Coral Frexnensi i Los Haterus), se celebró en aquella puebración el I CONGRESSU REGIONAL DE BAILIS I CANTARIS POPULARIS D'ESTREMAÚRA doranti los días 9 i 10 de Noviembri del añu 1.985, sostribau dela Deputación de Badajó i el Conceju local.
Resultarun pocu más duna ventena de bandus folclóricus d'Estremaúra i s'apresentarun cincu ponencias: "Presente y futuro del Folklore de Extremadura", del Grupo Valdemedel, de Ribera del Fresnu, "Los Trajes de Don Benito", del Grupo Caramancho, de Don Benitu, "El traje Regional en Villanueva de la Serena", de Antonio Guisado Tapia, "Uso, desuso y mal uso de los instrumentos musicales", de María Gutiérrez, i "Proyecto de Federación" apresentá de Juan Andrés Serrano Blanco.
La convocatoria era mestel pola sitación caótica que travessavan los bandus de folclori d'Estremaúra, endispués que nel añu 1975 se despareciera la Seción Femenina (SS.FF.) i quearan desarvolaus.
Liquiamenti dos o tres bandus barajavan tol atranquiju delas estitucionis púbricas en contra delos restantis.
Las concrusionis del Congressu huerun, dendi lo primeru, terminantis pal huturu delas nuestras músicas i bailis tradicionales: avía d'ajuntal huerças, reballal localismus i entangal un frenti común de trebaju pa envernecel el nuestru ricu patrimoniu coltural estremeñu.
Assina, el Congressu manda ala propia Apreparación pa que convocara una juntança ena ciá de Méria al día 15 de Diziembri entranti, que se celebró ena Casa de Coltura, ondi, ya relatau el proyetu d'estatutus que velallí s'apresentó, se procedió ala su aprovación i al elegimientu dela primel Junta Diretiva, que estuvu presidía de Juan Andrés Serrano Blanco i ena que hizun parti tamién Francisco Manuel Fernández Grajero, José Luis Nogales Bravo, Gonzalo Vaca Álvarez, Ricardo Cabezas Carrasco, Juan Antonio Gallardo Álvarez, Dolores Viñiegla Morcillo, Domingo Perera, Abundio Pulido Rubio, Manuel Gallardo Rodríguez, Gloria González Oyola, Miguel Ángel Vidigal Silva, Manuel Acedo Rodríguez i Rafaela Curiel Merchán.
Un nuevu andil s'espampana ala Federación Estremaúra de Folclori pa acontinal cona lavol de cudiau, difundimientu i conduramientu del nuestru folclori tan ricu i delas costumbris estremeñas.
Ena Federación Estremeña de Folclori acontinaremus cona nuestra tarea d'afial alas nuestras más de 60 associacionis de derechu prenu i más de 20 associacionis ajuntas, que briegan sin cansera pol folclori de ca rinconinu dela nuestra región.
La armonía d'entri los nuestrus bandus, l'avenencia conas estitucionis púbricas, el siguil desenroandu tolos festivalis, premius, jornás i demás eniciativas que s'an díu trebajandu, sonin el prencipiu d'esta Junta Diretiva.
D'esta horma las Jornás de Cordinación de Música i Dança, los premius Candil de Prata i "García Matos", la Revista Estremeña de Folclori "Sabel Puebleru", los Festivalis Autonómicos "Bonifacio Gil" i Enfantil "Ángela Capdevielle", el Festival Folcloricu delos Puebrus del Mundu d'Estremaúra, el pograma Enrazal-ti en dambas provincias, el Festival pal Empedimientu "Romero y Espinosa", Talleris de Tamboreu o los Seminarius de Folclori "Sabel Puebleru", acontinarán a sel la seña delas nuestras ativiais, más muchas sotras que asperamus que vedan la lus en un huturu no mu largu.
Un nuevu andil, una nueva etapa, sina gola dela zancajería, peru cona convención d'encabeçal esta gran familia con respetu, afeutu, cariñu i endedicación a tolos nuestrus bandus.
El miércolis, día 7 de Setiembri de 2016, nel actu estitucional del Día d'Estremaúra celebrau al Teatru Romanu de Méria, el Conseju de Goviernu, por mé del DECRETU 125/2016, de 2 d'abostu, entregó la Medalla d'Estremaúra, ex aequo, ala Federación Estremeña de Folclori i al bandu de música de Folk Acetre.
La Medalla d'Estremaúra es la destinción estitucional mássima dela Comunidá Autónoma d'Estremaúra.
Es una reconocencia anual i el su concedimientu perteneci al Presidenti dela Junta d'Estremaúra, que por mé de decretu atorga la Medalla, numerandu los méritus polos que s'ancança el premiu.
Los premiaus puein sel pessonas, entidáis, corporacionis o associacionis que endrentu o ahuera d'Estremaúra s'aigan señalau polos sus méritus o polos servicius prestaus ala región.
Medallas d'Estremaúra 2016.
(testu estitucional)
El Conseju de Goviernu á decidíu el atorgal la Medalla d'Estremaúra, ex aequo, ala Federación Estremeña de Folclori i al bandu musical de Folk Acetre.
FEDERACIÓN ESTREMEÑA DE FOLCLORI
El Conseju de Goviernu á decidíu el atorgal la Medalla d'Estremaúra, ala Federación Estremeña de Folclori, una entidá sin gola de lucru que tuvu nacencia nel 1985 en resultas dela ilusión d'unas pocas d'associacionis folclóricas.
Acebi la medalla pol su trebaju i briega téntiga en afiamientu, recuperación, promovimientu i difundimientu dela coltura tradicional i del sabel del puebru estremeñu.
Un total de 84 bandus horman ogañu la Federación, que dimanan dela provincia de Badajó i dela de Caçris i tamién d'otrus puntus d'España por mé delos Centrus Estremeñus, Reondelis Estremeñus o Casas d'Estremaúra.
La Federación está precurandu d'avial una retahila propia de tolas endumentarias i hatus i la su lavol á síu reconocía con premius varius comu el García Matos o el Candil de Prata.
Amás, edita la su revista propia (dendi l'añu 1987) i entanga i partecipa en una tupa de festivalis comu el Festival Folclóricu delos Puebrus del Mundu o el Festival Enfantil Ángela Capdevielle.
Bandu Musical de Folk "ACETRE"
El Bandu Musical de Folk Acetre es una bandu enfundau nel 1976 i ogañu es unu delos bandus más veteranus i anombraus endrentu del parorama folk d'Estremaúra i tamién d'España.
Acetre celebra esti añu el su 40 aniversariu.
El su lugal d'origin, Olivencia, les atorga el caraiti bicoltural duna horma espontania i cenzilla.
Las sus entrepetacionis añúan perantonis, pindongus, tonás festivas o alborás estremeñas conos verdegaios, fados o corridiños purtuguesis.
Teneoris duna discografía ampria que va dendi el su "Extremadura en la Frontera (Estremaúra nel arrayu)" (1985) al Edipu Rei B.S.O (2015), Acetre cuenta nel su avel con galardonis numerosus comu el Premiu al Bandu Mejol de Folk Nacional que atorga RNE i puei presumil de bel llevau el nombri d'Estremaúra por ecenarius de tola región, del país i tamién del mundu (Alemaña, Cuba, Purtugal, Englaterra, Suíça...)
Discussu prenunciau de D. Francisco Muñoz Jiménez (Presidenti dela F.E.F. nel 2016) nel acebimientu dela Medalla d'Estremaúra
El día 19 de Juniu del 2010 la Federación Estremeña de Folclori celebró el su 25 Aniversariu con el espetáculu "HUÉLLIGAS D'ANTAÑU".
Un espetáculu únicu, nel qual parteciparun quasi que tolos bandus associaus, entrepetandu ca una las danças i músicas más asseñalás delas sus localiais o comarcas.
Embaxu la presidencia de Dña. Gregoria Delgado Naranjo, hue, sin duda, un espetáculu fabulosu, enllenu de lus i colol, nel ambienti incomparabli del nuestru Teatru Romanu de Méria.
Un espetáculu derigíu de D. Raúl Merino Durán, que recibió (i mesmu ogañu acontina a recibil) una tupa de parabienis i críticas formidablis.
Hue un encontrança d'amigus, collaçus i bandus, que hizun possibli un encuentru ondi ca bandu pusu lo mejol a roal.
Esti comprometimientu de ca pessona que partecipó en esti espetáculu hazi que esti rehuíju se recuerdi comu una delas entrepetacionis más anombrás delas músicas i danças dela nuestra Estremaúra.
El fin d'esti apartiju es el de endilgal las associacionis, lo mismu folklóricas que d'otras arias, ena compricá i enteosa tarea de costituíl legalmenti una associación.
Pa ellu s'á facilitau conos atillus velaquí dela gocha una ayúa a angunas páginas dela Comunidad Autónoma de Extremadura que facimenti sirva pa qualquiera grupu a comprendel i arrellenal los impressus precisus pala costitución dela su associación.
Pa pertenecel ala Federación Extremeña de Folklore es mestel estal costituíu legalmenti comu associación i amás canteal-si craramenti pal parorama folklóricu dela nuestra región, en tolos andaris: grupus folklóricus, folk, d'envestigación, corus de ogaris de mayoris, casas regionalis, grupus etnográficus i assín.
Los grupus que quieran d'ajuntal-si ala Federación Extremeña de Folklore devin d'arrellenal a hechu el modelu d'ajuntamientu i por mé dun escritu hormal derigíu al Presidenti dela Federación (ver contactus), solicital el'alta de SOCIU AJUNTAU.
Sigún los estatus que rigin la nuestra Federación, qualquiera grupu que soliciti el engressu comu biembru dela Federación deverá de estal comu mínimu cuatru añus comu grupu AJUNTAU, alquiriendu una serii de compromissus i obrigacionis que devin de cumpril pa seguil perteneciendu a esti coletivu.
Deque passi essi tiempu, el grupu o associación interessau puei peíl la su encorporación comu sociu de PRENU DERECHU i pa ellu deverá de tenel cumprías ciertas precisionis pa poel pertenecel a esti coletivu.
Lo mesmu el ajuntamientu comu sociu AJUNTAU comu el passu a sociu de PRENU DERECHU devin de sel ratificaus ena Assamblea General que se celebra enos tres primerus mesis del añu.
Pal casu delos socius AJUNTAUS deverán hazel una esposición de proponimientus delantri del'Assamblea con un tiempu de 10 minutus en que espondrán el su interés de pertenecel ala Feceración i los motivus que tienin pa ellu, tirandu d'anguna presentación gráfica, vidiu o qualquiera otru mediu aparenti.
De passal a socius DE PRENU DERECHU, ena Assamblea General el grupu deverá de presental un informi d'actividais hechas duranti sociu AJUNTAU.
Deque espongan los motivus, las associacionis biembrus dela FEF decidin, por mé de votación secreta, si aproval o no el encluimientu delos solicitantis.
Lo mesmu las solicitúis i tola decumentación precisa palos socius AJUNTAUS comu las de passu pa socius DE PRENU DERECHU deverán de sel mandás ala direción dela FEF enantis del añu corrienti acabal, palas solicitúis queal drentu del dossier i ordin del día del'Assamblea del sotru añu.
Las solicitúis que no cumpran los prazus fixaus no sedrán encluías ena Assamblea de má que no podrán sel aprovás.
SABEL PUEBRERU es la Revista Extremeña de Folklore que edita la Federación Extremeña de Folklore dendi la su fundación, huendu la su destribución normal por mé de escrición. El su primel númiru salió en el 1987.
Enas sus páginas mos topamus endilgus procedentis dun buen númiru d'amantis, estudiosus i conoceoris del folclori, ena su más ampria aceción.
Assina, enas sus páginas, se pubrican endilgus i enteracionis relacionaus cona música, la dança, la gastronomía, la melecina, las estorias, los ritus, la arquitetura i con qualisquiera otru campu dela coltura tradicional, prencipalmenti d'Estremaúra.
En Sabel Puebreru s'acibin endilgus delos colavoraoris huendu el su Conseju de Redación, compuestu por destacaus estudiosus del tema, los que selecionan los trebajus que ala final compondrán un nuevu númiru dela nuestra revista.
Duranti estus añus, la Federación Extremeña de Folklore, con algún arrechuchu, á manteníu regulalmenti la pubricación dela revista "Sabel Puebreru" i la convocatoria del premiu "García Matos".
A partil dela X Edición, la de 1998, los trebajus ganaoris del "García Matos" s'an veníu pubricandu de horma monográfica ena revista "Sabel Puebreru".
Si está interessau en acibil la revista SABEL PUEBRERU, haga la escrición arrellenandu el formulariu que sigui conos sus datus personalis i achuchi el botón ENVIAR.
El preciu por revista es de 6 eurus más los gastus del mandau (los monográficos, 10 eurus).
Música, dança, coloríu, armonía, convivencia... Sin duda denguna sonin palabras que se sientin ena primel quincena d'Abostu nel Festival Folclóricu delos Puebrus del Mundu d'Estremaúra, unu delos festivalis más anombraus en toa España pola su fama i la su duración, ondi mos compañan bandus delos cincu continentis, atividá emportanti endrentu delas entangás pola Federación Estremeña de Folclori.
Sentiris a frol de piel doranti tol festival, sentiris d'agralecimientu i satisfación que m'enllenan d'ergullu ca ves mas, día a día, edición tras edición.
Momentus estrordinarius de convivencia, con ca unu delos integrantis de ca delegación, a quien recebimus conos braçus abiertus.
Equipu umanu i trebajaol que horma un Comité Ténicu fabolusu, que hazi, al tiempu, que dichu Festival sea tovía más grandi en tolos andilis, assitiandu-lu comu una delas referencias colturalis más apalancás del veranu en toa Estremaúra.
Ergullosa d'ellu, es un onol el poel derigil esti Festival cona ayúa d'esti Comité i de tola Junta Diretiva dela Federación Estremeña de Folclori, festival que acontinaremus a apreparal ca añu con más huerça, pa que el nuestru folclori i el de tolos paísis que mos vesitan s'allegui a tolos rinconis dela nuestra Estremaúra linda i la nuestra vezina Purtugal.
Laura Llera Rabanal
Diretora del Festival Folclóricu delos Puebrus del Mundu d'Estremaúra
El Festival Infantil "Ángela Capdevielle" es una delas atividais endrentu delas hechas por esta Federación que más mos puei fortalecel, pos el ojetivu i sentil dela mesma es la promovición i encuentru delos nuestrus grupus de basi, es ahinchonal los niñus/as delas agrupacionis en acontinal con ésta la nuestra caena tradicional, el que sientan i vean que no están solus, que ain muchus que comu ellus, están empricaus en trebajal i dedical el su tiempu en difundil, envestigal i condural los cantaris, bailis i tradicionis delos nuestrus puebrus.
Esti Festival, que está a desenroal-si dendi el añu 2.002, tuviendu comu sé qualquiel localidá dela nuestra comunidá; a partil de juniu del añu 2006 i por mé del Conveniu firmau entre la Escma. Deputación Provincial de Caçris i la nuestra Federación, deverá de tenel comu sé qualquiel localidá dela provincia de Caçris.
A trocu d'acercal alos escenarius, comu artistas, las pressonas con discapacidá, gastandu del arti i promoviendu la coltura estremeña, de herramienta pal encluimientu i eliminación d'estereotipus i prejuízius dela sociedá, la Federación Extremeña de Folklore aprepara, de manera empeçaora en Estremaúra, el Festival de Folklore pal encluimientu "Romero y Espinosa".
Esti festival está comprementau con jornás ténicas, mostracionis i qualquiera tema que esté atillau ala coltura estremeña.
El Festival de Folklore pal encluimientu "Romero y Espinosa" se has ca añu en destintas sés d'Estremaúra, que son monicipius delos grupus que pretenecin ala Federación Extremeña de Folklore.
Las Jornás de Cordinación de Música i Dança tienin nacencia por mé dun proponimientu delos Bandus Associaus enas que se hazi una encontrança de tolas associacionis de derechu prenu i ajuntas pa avial un trebaju d'aconllegamientu de danças i músicas con el ojetivu de que toa associación puea deprendel bailis nuevus, aperfecional aquellus que ya sabin i almendal aquellus marrus o dudas que resultan sempri al tiempu d'entrepetal qualisquiera dança.
Las primeras jornás de Cordinación de Música i Dança se desenroarun nel añu 1990, hiziendu-si dendi l'añu 2005 al 2011 (dambus dos encruíus) dos vezis al añu.
Las Jornás de Cordinación de Música i Dança sonin, endrentu las ativiais entangás dela Federación Estremeña de Folclori, una delas ativiais con númiru más grandi de partecipantis.
Se trata d'unas jornás ténicas enas que, unu o más bandus muestran i aprendin cómu sonin las danças i cantaris recadaus ena su localidá o d'angunu delos sus biembrus en sotrus monicipius.
Sonin un momentu d'encontrança nel que estus bandus muestran al restu de collaçus las danças i sonis del folclori del su puebru.
L'ojetivu prencipal d'estas Jornás es la tramissión de folclori i assín salval la su perda; muestrandu los cantaris i danças a tolos otrus bandus paque las enseñin i apresentin enos sus repertorius.
Estas Jornás tienin comu ojetivu el dal maestrança en materia de vestigaeru, estrumentus, fiestas puebreras, gestión d'associacionis, etc. i, en general, qualisquiera andil que sea d'enterés corrienti delos nuestrus bandus.
JORNÁS DE VESTIGAERU
Alo primeru estas Jornás s'endedicarun a dal maestrança a tentu la metodología de vestigaeru, enas que s'estudiavan los hundamentus prencipalis del vestigaeru nel campu folclóricu aprendiendu las ténicas en el trebaju de campu, recadamientu d'enteracionis i el cómu hazel una decumentación aparenti que sirva de hondón pa catalogal i esponel el material recadau. Mesmu assina, en estas Jornás se tratan ténicas de vestigaeru duna horma más menuciosa en Fiestas d'Enterés Turísticu d'Estremaúra, hiziendu analís en el su procedel, enos detallis o jeitus sociológicus, religiosus i colturalis, assín comu qualisquiera otru aspetu que puea sel d'espoliqui i d'espriqui pa recadal los caraitis que tovía se desconocin del folclori dela nuestra tierra.
JORNÁS DE PERCUSSIÓN
Endispués, estas Jornás huerun tomandu un tiraeru más práticu con el ojetivu prencipal de dal a conocel la tupa d'estrumentus de percussión i la su emportancia nel Folclori Estremeñu, muchas vezis desvaloreaus i que sonin la basi de toa dança o música i por essu la su emportancia al tiempu de hazel los sonis i los toquis precisus. S'estudian velaí toa crassi d'estrumentus de percussión conos sus compassis, caencias, sonis i armonías destintas.
JORNÁS DE MAESTRANÇA
Alo acaberu, i dau que las temáticas d'enantis ya se estudian en otras ativiais dela Federación Estremeña de Folclori, comu las Jornás de Cordinación de Música i Dança o los Seminarius de Folclori "Sabel Puebreru", estas Jornás de Maestrança s'endedican a tratal temas d'enterés palas associacionis eno tocanti ala gestión delas mesmas en custionis d'apreparamientu, legalis o estitucionalis, puiendu ofrecel maestrança a tentu los cargus diretivus dela associación, praneu d'ativiais, apreparación de decumentación palas amenistracionis i entidais púbricas, etc.
Estus congressus pretendin hazel un viagi a través de tolos aspetus delo que, ena atualidá se denomina comu "Folklore", una parabra que el puebru llanu tien assumía comu propia.
El "Saber del pueblo" o "Folklore", es pa muchus el conjuntu delas tradicionis o costumbris que horman la coltura de ca puebru o monicipiu.
El seminariu se compondrá por mesas reondas, ponencias dedicás a muchus delos aspetus del folclori d'Estremáura por prestigiosus envestigaoris i eruditus en el tema, atuacionis i puestas en prática delas joyas del patrimoniu coltural dela nuestra región, que sin duda horma parti del nuestru caraiti comu puebru.
Asperamus que esti se convierta en un grandi escaparati que muestri la riqueza dela nuestra coltura, hormandu-si comu pontu d'encuentru i huenti d'aportación de conocimientus, i se convierta nun bastión que defienda i difunda el nuestru folclori, prencipal ideal que pressigui la Federación Extremeña de Folklore.
El Programa Enraizarte surgi del apedimientu delos ciaanus delos destintus monicipius estremeñus por causa dela su desinquietú nel aprendizagi del folclori dela nuestra región.
Prencipia en el añu 2012 patrocinau dela Escma. Deputación Provincial de Caçris i al otru añu, en 2013, dela Escma. Deputación Provincial de Badajós, cona presentación enantis en dambas a dos dun proyeutu de monitoris de folclori.
Entre los ojetivus generalis pa hazel velaquí esti pograma en talleris, se halla la conocencia delas creyencias, atitúis i valoris básicus dela nuestra tradición i patrimoniu coltural; el esculcamientu, respetu i valoreu delas manifestacionis musicalis tradicionalis d'Estremaúra i mesmu l'ampriación delos conocimientus de folclori.
En última estancia, dil en cata duna formación teórica-plática que premita desfrutal dela plática endividual i/o coletiva dela música estremeña, por mé dela criación de grupus folclóricus nuevus.
Los talleris los impartin las pessonas pretenecientis alos grupus folclóricus escritus ena Federación Extremeña de Folklore, abriendu una convocatoria con una retahila de requisitus pa cumpril i passandu un procedimientu essaustivu d'escoja.
La duración del cussu es aprossimámenti de 40 oras en ca monicipiu.
Dendi que, en 1985, s'entangó la antocis mentá "Federación Estremeña de Bandus Folclóricus", unu delos sus ojetivus prencipalis hue el sostribal el campu del vestigaeru, i es que por mé d'estus vestigaerus, el día d'amañana las generacionis venieras, sabrán dela horma de vía i las espressionis delos sus antepassaus.
La Federación Estremeña de Folclori, coscienti del desapartamientu delas pessonas que s'endedicavan al recadaeru i estudiu delos materialis folclóricus, acordó el entangal el Conseju Regional de Vestigaeru i Esparigimientu, comu enti que puiera ajuntal a tolos vestigaoris, folcloristas, antropólogus, musicólogus, etc.
D'esta manera s'apreparó el premiu de vestigaeru "García Matos", con el fin d'ahinchonal el vestigaeru del folclori estremeñu.
En estus trebajus premiaus, quea recadá pa sempri la coltura que comprendi las nuestras costumbris, la nuestra gastronomía, la nuestra música, la nuestra arquitetura... i las espressionis artísticas destintas que mos representan.
El premiu de Vestigaeru Isabel Gallardo es una muestra más dela Federación Estremeña de Folclori pa incucal valoris ala nuestra joventú i dispertal en ellus el amol ala su tierra i que puean atopal aspetus del su passau, mu valorosus ogañu.
Esti premiu, pensau pa dispertal el enterés delos más nuevus enas tradicionis delos sus puebrus, es el emprencipiu duna lavol vestigaora, que dará el su frutu nun huturu, nel qual quei polo craru la emportancia dela conserva i del difundimientu dela estoria de ca región o comarca dela nuestra Estremaúra.
Gracias dela calavoración del Conceju de Villanueva la Serena, pairinu prencipal d'esti premiu, la Federación Estremeña de Folclori allega al coletivu enfantil i jovenil, con edais ata los 18 añus, esti concussu únicu i en compromissu conas tradicionis i el passau d'Estremaúra.
El premiu Candil de Prata es un galardón que atorga la Assamblea dela Federación Estremeña de Folclori a aquellas pessonas o entidais que aigan teníu una relevancia especial en el Folclori, mesmu pol difundimientu, l'afiamientu, la promovición, el vestigaeru o por qualisquiera otru mestel que aporti pa condural las nuestras tradicionis.
Los candilatus a recebil esti galardón sonin propuestus por bandus dela F.E.F., i estus proponimientus devin d'estal sostribaus de tres bandus más, que sedrán votaus en Assamblea General.
Una reconocencia cenzilla i umildi que valorea el trebaju d'aquellas pessonas i estitucionis por valoreal las tradicionis dela nuestra Estremaúra, i que aigan endedicau el su tiempu a muestral alas generacionis venieras un andil a siguil pa acontinal a ahotal i afial la nuestra ereá coltural.
Esti concussu tien nacencia cona pretensión de valoreal el patrimoniu coltural i artísticu delos paísis que mos vesitan en el FESTIVAL FOLCLÓRICU DELOS PUEBRUS DEL MUNDU D'ESTREMAÚRA, bandeandu ca añu una tupa de localiais dela nuestra región.
D'esta horma tenemus un legau gráficu de tolos bandus que doranti tolas edicionis del Festival an passileau por el propiu.
Esti premiu está pensau pa toas aquellas pessonas, professionalis o empicás ala fotografía, que acúan a qualisquiera delas atuacionis d'estus bandus, huendu la retrataúra ganaora la que adorni el letreru d'esti Festival ena edición siguienti.
El patrimoniu dela Federación Estremeña de Folclori lo horma tó aquel material atillau conas nuestras tradicionis, que devi de sel condurau, difundíu i aviau al disponimientu delos bandus biembru i dela sociedá en general. Resulta frutu del eshuerçu de pessonas enteressás ena alquisición de pieças d'enterés especial pala conserva delas nuestras tradicionis.
Esti patrimoniu se conhorma delas secionis siguientis:
Esposición d'Endumentaria Tradicional
Se trata duna Esposición delas endumentarias prencipalis de Folclori, a tamañu ralidosu, delas regionis d'Estremaúra, encruyendu amás hatus varius de Fiestas d'Enterés Turísticu.
Esposición d'Estrumentus Tradicionalis
La música acupa un sitiu mu emportanti endrentu del patrimoniu dela F.E.F. Por essu, esta esposición trata d'esparigil estrumentus corrientis enos nuestrus cantaris tradicionalis. Estrumentus de cuerda, vientu i percussión daus de La Casa del Pandero horman una esposición mu enteressanti compañá de letrerus espricativus.
