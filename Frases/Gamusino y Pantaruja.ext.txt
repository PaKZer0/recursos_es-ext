Gamusinu i Pantaruja
Gamusinu
Pantaruja
En el ecenariu una anzina vieja i aburría.
Fusca seca.
Pola laera sali con carretillu, enllenu cosas, achiperris varius, un sacu grandi d'ondi dirá sacandu cosas, GAMUSINU vieni cuentandu.
Ya, ya lo sé!
Vo tardíu!
Tardíu!
Tardíssimu!
Es aquina?
De juru?
A vel mi mapa...
No me fíu un pelu, ni un pelu...
Leyendu.
"Docientus quarentaidós passus dendi la piera gorda!"
Sí, sí, la piera gorda es aquella hondonera...
Velaquí yo conté, docientus quarenta... quarentaiunu, i quarentaidós.
"Atoparás una anzina vieja, seca, reseca"
Creyeis que estu es una anzina vieja, seca, reseca? De ciertu?
Pos aviau... Velaquí el sitiu.
Oi toca de cuental cuentus aquina!
Dai-mi unus segundus que lo apreparu, to, toíssimu,...
Sacandu cosas del sacu i colocandu to.
Güenu, pos aviau!
"Era que era..."
Anda! Pos si se m'á passau el apresental-mi, conas priessas se me passan las cosas.
Peru, de ciertu que vusotrus sabís quién so yo.
So mundialmenti anombrau! Tous al tiempu...
Quién so yo?
Naidi respondi.
Sedrá possibli!
Güenu, güenu, no passa na...
Sonin los niervus namás, i la emoción, de bel-mi vistu...
Quién so yo?
Naidi respondi.
Les da pista.
So peluínu...
Orejas grandis...
Tengu un rabinu...
Hozicu...
Una rata?
Un coneju?
No, no, no... Essus sonin los mis primus.
So GAMUSINU!
Sabéis, paque no s'olvíi el mi nombri, ya nunca más...
Vos enseñaré el cantal del Gamusinu.
Buenu, vos enseñu los passus del mi cantal.
Música de "Las Ovejinas". Enseña el passu de palmas al púbricu infantil.
Va al sacu i d'él saca un "cassette" antigu, i una cinta.
Cantal de "EL GAMUSINU"
Tengu orejas de coneju,
Peru no lo so,
Tengu hozicu de ratón,
Peru no lo so,
So GAMUSINU GAMUSINETI!
Qué entri anzinas i robris sempri s'entra...
Enga, ara tol mundu con megu!
El baili es mu cenzillinu...
Ensayamus el baili i el cantal.
Pos aviau!
Yo so GAMUSINU GAMUSINETI!
Pui a qué venía yo?
Sabís a que venía yo?
Que con tantu baili se m'á díu!
Craru, craru! A cuental cuentus...
De tras dela anzina sali Pantaruja, engaçapá, ala que an dispertau tantus gritíus.
Peru quién diañus hazi tantu ruiu?
Sedrá possibli que una ya no puea ni echal-si siesta tranquilina...
(Grita)
Una bruxa!
Una bruxa!
(S'ascondi tras del carru)
Oyi tú, sin faltal!
Yo no so bruxa denguna!
¡Sal d'aí!
No, no salgu, que de ciertu que me hechizas!
Que salgas te digu!
Que no so una bruxa!
(Descubriendu-si)
Mira-mi!
Esta es la cara duna bruxa?
Mira qué piel!
Fina i tiranti, ni una verruga!
Antocis qué eris?
Vistis comu una bruxa, parecis una bruxa i hiedis comu una bruxa...
Oyi tú!
Yo güelu estupendamenti!
Namás que ei devíu de sental-mi encima d'anguna moñiga de vaca...
Güenu, güenu... Antocis quién eris?
So Pantaruja.
Lo que yo ei dizíu, una bruxa!
Ei dichu Pan-Ta-Ru-Ja!
(Atalantandu-lu)
Conas orejotas tan grandis que tienis i que mal ascuchas!
Enga sal, que no te vo a hazel na!
De verdá?
Seguríssimu!
(Saliendu)
De verdá que no m'envertirás en un ratón?
Pos si ya eris un ratón!
(Ofendíu)
Yo no so un ratón!
(Al púbricu)
Zagalis, zagalas, yo so un ratón?
Está buenu, está buenu!
Perdona!
No m'avía fixau enas tus grandis orejas!
Eris un coneju!
(Pitorreru)
No, no, tapocu so un coneju!
Pos lo parecis!
Pos lo mesmitu que tú, que parecis una bruxa i dizis que no lo eris!
Está buenu!
Amus a prencipial dendi lo primeru...
(Saluandu-si)
Yo so Pantaruja... I tú?
(Al púbricu)
Ayuai-mi a esprical-si-lu!
(Prencipia el passu, i baili)
Tengu orejas de coneju,
peru no lo so...
(Susprendía)
Eris Gamusinu!
Me conocis?
Tol mundu te conoci, de Caçris a Badajó!
Te conocin mesmu en Trugillu!
(Precurandu lapi i papel)
Tienis un lapi?
Sí... de seguru que nel mi sacu...!
(Emocionaíta)
No se lo van a creyel!
Encreíbli!
A Harramplas le va a entral una pelusa deque le diga que ei conocíu a Gamusinu...
Harramplas?
Lo conocis?
Sí, craru, ya vos apresentaré...
(Dandu-li papel i lapi)
Echa-mi un garabatinu!
Lu qué?
Un autógrafu!
Una firma!... (Al vel que Gamusinu no sabi, l'ayúa)
Pala guapíssima...
Ave
... guapíssima Pantaruja, la mejol amiga del mundu.
Con cariñu, Gamusinu....
Ya?
No! Un selfie!
Un qué?
Un selfie...
Una retrataúra...
un autorretratu...
los dos...
Aspera, vo a buscal el mi mobi!
Mobi?
El mi teléfonu... peru en qué siegru vivis?
Es que de tantu andal parriba i pabaxu cuentandu cuentus... pos no m'enteru duna tupa cosas.
Vo a tenel que cogel unus días libris!
Cómu vas a cogel vagacionis?
Eris Gamusinu... sin ti no se cuentava una milenta cuentus i estorias... Sedría un dislatri.
Tan anombrau so?
Eris el mejol cuentacuentus, de tolos que abitan los bosquis, hesas, uertas i sierras!
Agralecíu!
(Al púbricu)
Es una fan/almiraora!
Yo tamién cuentu cuentus!
Sabis?
De verdá?
Sí, namás que los míus sonin destintus...
Destintus?
Sí!
Yo los cuentu anochecíu!
A escuras!
A escuras, de nochi,...
Qué mieu!
No, no! La escuridá no da mieu...
Sí, pos craru que da mieu...
(Al púbricu)
A que sí da mieu?
As oyíu?
Peru essu lo dizin los mayoris pa acagaçal
Los mayoris se descadecin delo divertía que es la escuridá i por essu dizin que hazi mieu
Peru no da mieu!
Pos no lo entiendu!
Yo so quien susurra cuentus al oyíu delos críus quandu duermin, paque se sueñin con castillus, préncipis, prencipessas, piratas...
Yo so quien cudia el sueñu delos críus!
Peru quandu se hazin más grandis i prencipian a tenel aginaerus, pos s'olvían de mí!
Está buenu!
De toas hormas, a mí la escuridá me da mieu abondu...
La escuridá es mu divertía!
A escuras poemus juegal al escondichi, por exempru!
O ala Gallinina ciega!
A escuras, poemus hazel sombras chinescas ena paré!
De nochi, i a escuras, poemus vel los luzerus i la luna!
De nochi nel nuestru quartu, poemus dexal volal la nuestra maginación, i soñal-mus cono que queramus...
Acho, pos es verdá!
Nunca lo avía pensau!
I sabis? Yo tamién tengu un cantal a tentu la escuridá.
Querís ascuchá-lu?
Sí?
Enga, zagalis i zagalas, vos enseñu la coriografía!
Tous en pie!
Enseñan el passu al púbricu.
Xota "La Paloma".
Saca una cinta i se la da a Gamusinu pa que la ponga.
Toma esta cinta i pon el mi cantal.
Vo!
Perfetu Gamusinu!
Sedría perfetu!
De nochi yo salgu, comu la luna,
No me tengas mieu, so Pantaruja.
Pantaruja me dizin,
No me temas, que no, que no.
Yo guardu (los) tus sueñus, paque duermas,
Tranquilu ena tu cama, mentris te sueñas.
Pantaruja me dizin,
No me temas, que no, que no.
Yo te cantu nanas, cuentus yo te leu,
Te cantu romancis i te tarareu.
Pantaruja me dizin,
No me temas, que no, que no.
Bravu!
M'á encantau!
Sabis una cosa?
Lu qué?
Entangamus un gran equipu!
Sí?
Pui essu?
Porque yo cuentu cuentus de día, i tú los cuentas de nochi!
Es verdá!
Assín sempri podrán maginal, soñal-si i divertil-si conas nuestras estorias...
Sí! I sabis, que yo creu que ya es tiempu de cuentá-lis un cuentu...
Que ya están tiempu asperandu!
Querís?
(A Pantaruja)
M'ayúas a cuentá-lu?
Pos craru!
Primel Cuentu.
S'apreparan pa cuentá-lu.
Te sabis el cuentu de "El Gallu Kiriku"?
Sí, craru. M'encanta.
Pos yo sedré El Gallu Kiriku!
Perfetu! Yo hadré los otrus pessonagis...
En un gallineru mu postineru se diva a celebral un casoriu d'altu plumeru:
el casoriu de Tíu Pericu, que avía convidau al su sobrinu el gallu Kiriku.
I el gallu Kiriku, que vivía mu largu, s'alevantó más templanu que nunca pa dil al casoriu del su tíu Pericu.
Mu arriscau i mu bien hateau, pallá ahila tan airosu el gallu Kiriku.
De golpi, sabís con qué s'atopó?
Pos con un cestu dela vaca, mu guarretosu de barru, peru enllenitu, enllenitu de baguinus de trigu. Ummm, cona hambri que llevava el gallu Kiriku! Antocis dixu:
- Picu o no picu? Si pisqueu m'ensuziu el picu, i no podré dil al casoriu del tíu Pericu. Peru si no picu me mueru de hambri i pa otru el trigu.
Total que no púu ressestil la tentación i picó.
Buu si picó! I tol pico s'empringó.
-I ara qué hagu?
Cómu vo a apresental-mi assina al casoriu del tíu Pericu?
Camina que camina, mu precupau, el gallu Kiriku s'allegó a un plau.
Pallí vidu... sabís que vidu? Un rosal; i el gallu le dixu:
-Rosal, alimpia-mi el picu, que vo al casoriu del tíu Pericu.
-No quieru- dixu el rosal-. No bel-ti enguarrau.
I el gallu Kiricu siguió el su andil.
Anda que anda, mu ahumau, s'atopó una oveja en otru plau.
-Ovejina, bonita, comi-ti el rosal, que no quixu alimpial-mi el picu pa dil al casoriu del tíu Pericu.
-No quieru- dixu la oveja-. No bel-ti ensuziau.
I el gallu Kiricu no tuvu más tutía que siguil el su andil.
Anduvu i anduvu, mu ahumau, ata topal-si con el lobu, que estava mu esgalamíu.
-Lobinu, lobu, comi-ti la oveja, que no quixu comel-si el rosal, que no quixu limpial-mi el picu pa dil al casoriu del tíu Pericu.
-No quieru- dixu el lobu-. No bel-ti apercochau.
Qué dizís que hizu el gallu Kiricu?
Siguil la su andaína mu trompúu, i se topó con un palu.
-Palinu, palu, assusta al lobu, que no quixu comel-si la oveja, que no quixu comel-si el rosal, que no quixu limpial-mi el picu pa dil al casoriu del tíu Pericu.
-No quieru - dixu el palu-. No bel-ti engorrinau.
Qué palu más malu!
El gallu Kiricu, mu enfuñau, sigui el su andil.
I namás avía prencipiau a andal se topó... ala lumbri!
-Lumbri, lumbrina, quema el palu, que no quixu assustal al lobu, que no quixu comel-si la oveja, que no quixu comel-si el rosal, que no quixu alimpial-mi el picu pa dil al casoriu del tíu Pericu.
-No quieru- dixu la candela-. No bel-ti enluxau.
Antocis s'atopó un regachu.
-Regachu, regachu, apaga la lumbri, que no quixu quemal el palu, que no quixu assustal al lobu, que no quixu comel-si la oveja, que no quixu comel-si el rosal, que no quixu alimpial-mi el picu pa dil al casoriu del tíu Pericu.
-No quieru- dixu el regachu, i siguió la su correntera.
Qué genti mala!
El gallu Kiricu ya quasi que volava enque diva mu tristi.
I sabís qué se topó? Un burrinu!
-Burrinu, burru, bebi-ti l'agua del regachu, que no quixu apagal la lumbri, que no quixu quemal el palo, que no quixu assustal al lobu, que no quixu comel-si la oveja, que no quixu comel-si el rosal, que no quixu alimpial-mi el picu pa dil al casoriu del tíu Pericu.
-Pui el gallu Kiricu?
-Con el burru se pusu pesau i ésti una coci l'á harreau.
-I qué más?
-Que al ríu s'á caíu i s'á puestu pingandu.
- I qué más?
-Que al casoriu no entran gallus mojaus, i el gallu Kiricu, con el su picu limpiu, ahuera s'á queau.
I colorín colorau, esti cuentu s'acabau!
Fabulosu!
Avía oyíu mil estorias a tentu de ti... peru sin dúa es abondu mejol en vivu...
No dessageris, que me pongu colorau!
No dessageru, es la verdá!
De seguru que tú eris tan güena comu yo, o mejol...
No sé yo!
De ciertu que sí!
A mí no me conoci naidi...
No es precisu sel famosu pa sel mu güenu eno que hazis... en el mundu ain milis, que digu milis! millonis de pessonas que no son anombrás, i que sonin unus genius pintandu, o cantandu, o atuandu, o cozinandu...
De verdá?
Te lo muestru...
Quién de paquí sabís pintal?
Pui cantal?
Bailal?
Lo ves? Milis de genius chiquinus.
Pos tienis tola razón del mundu!
Namás que necessitamus que alguien confíi en nogu i mos sostribi eno que hazemus i lo que mos gusti...
Velaí!
I ara te toca a ti... De seguru que sabis hazel una tupa cosas, amás de cuental cuentus...
(Juegal a buscal)
Dexa-mi que piensi!
Mmmm! Pos yo sé...! Pos so una entendía en fiestas i estorias d'Estremaúra.
Me conoçu tolas fiestas i pessonagis de norti a sul.
Yo, comu vivu nel campu, pos no sé abondu de rehuíjus...
Tengu una idea!
Qué vos pahi si juegamus a un juegu paque las conoças?
Yo hagu un pessonagi i tú tentas d'adeviná-lu...
Buu, peru essu es mu difici.
Que no!
Yo te vo dandu pistas i de seguru que lo adevinas, i, amás, de ciertu que el púbricu tamién mos ayúa...
El primeru es mu faci, mu faci...
Lleva un atambol... i un hatu enllenu coloris.
I, de por últimu, lleva una máscara enormi.
(Va tras del arvu, se coloca máscara, o saca máscara chiquina)
Harramplas!
Sí. Perfetu.
Peru, a que no sabis óndi vivi?
Sí, sí.
Vivi nel Piornal, i quandu passilea pol puebru tol mundu le tira nabus.
(Postura dela fiesta)
M'encanta esti juegu. Sotru, sotru...
Sotru! Peru esti no t'assustis...
No, no, no m'assustu...
Llevan dos raminas ena manu!
No sé, no sé...
Hateaus d'arriba abaxu, con pellejus...
(Se coloca anguna piel porcima)
Esti es mu difici!
Sí es un pocu difici!
Angunu de vusotrus lo sabi?
Poís ayual a Gamusinu?
Aspera respuesta.
Es Carantoña!
No la conocías?
No! Peru m'encanta.
Ven, Gamusinu, que t'enseñu cómu bailan!
Hazin passus de Carantoñas.
Otru, otru más! M'encanta esti juegu...
Enga, l'acaberu! Un buñecu grandi de trapu...
Un buñecu?
Sí... hechu de trapaju... Se saca enos Carnavalis!
A mí m'encanta antruejal-mi!
A mí tamién m'encanta vestil-mi de máscaras!
Pui a vogu?
No sabis que es, Gamusinu... Tic, tac, s'acabija el tiempu...
Pos ara no caigu!
Saca un buñecu.
Mira un buñecu assina... que s'aventa parriba... el un Peleli...
I a que no sabis qué se hazi con él?
Nooo...
Apaña essa manta!
Agarra-la duna punta... I ara... A manteá-lu...
Qué divertíu!
Bien, Gamusinu!
Oyi, Pantaruja!
M'á encantau esti juegu... Estava cabildandu...ves el sol...
Sí...
Está escureciendu!
I?
Que es ora delos tus cuentus!
Sí?
Ya?
Peru tovía ai una poquina de lus...
No emporta!
Estó deseanditu d'ascuchal un cuentu delos tuyus, a tentu el mieu, o la escuridá, misterius...
Está buenu!
Está buenu!
Huendu oi, hadré una esceción, i prencipiaré enantis dela ora... Contaré el mi favorecíu...
Sí! Bravu!
Se llama... "Juan, sin mieu"
Essi me lo sé, me lo sé... T'ayúu?
Craru! Sedrá más divertíu si lo cuentamus d'entri los dos...
Era vés, en un lugal chiquinu, un pairi viejinu con sus dos ijus.
El mayol era trebajaol i enllenava d'alegría i de satisfación el coraçón del su pairi, mentris que el más nuevu namás que le dava descalientus.
Un día el pairi lo llamó i le dixu:
– Iju míu, sabis que tengu pocu pa queal-vus al tu ermanu i a ti, i sin embargu, tovía no as deprendíu oficiu dengunu que te valga pa ganal-ti el pan.
A qué te gustaría aprendel-ti?
I le contestó Juan:
– De continu oigu estorias que palran de mostrus, pantasmas,... i, ala contra dela genti, no sientu mieu.
Pairi, quieru deprendel a sentil mieu.
El pairi, enfuñau, le gritó:
– Estó a palral del tu porvenil, i tú quieris deprendel a tenel mieu? Si es lo que quieris, pos vai-ti a deprendé-lu!
Juan arrecogió los sus avíus, se despidió del su ermanu i del su pairi, i emprencipió el su andil.
Junta un molinu se topó a un sacristán con el que hizu carava.
S'apresentó comu Juan Sin Mieu:
– Juan Sin Mieu? Qué nombri ralu! – S'almiró el sacristán.
– Vedrás, nunca ei conocíu el mieu, m'ei partíu de casa cona entención de que me puean muestral lo que es – dixu Juan
– Quiciás que puea ayual-ti: Cuentan que más pallá del valli, mu largu, ai un castillu encantau dun mágicu majaeru.
El monarca que pallí govierna á prometíu riquezas grandis a quien sea escapás de recuperal el castillu i el tesoru.
Ata agora, tolos que lo tentarun ahuyerun espantaus o murierun de mieu.
– Quiciás, quiciás que pallí puea sentil el mieu, s'animó Juan.
Juan s'arrancó a camineal, devisó alo largu las torris más altas dun castillu andi no ondeavan banderas.
S'allegó i ahiló pala residencia del rei.
Dos guardias realis cudiavan la puerta prencipal.
Juan s'acercó i dixu:
– So Juan Sin Mieu, i deseu vel al vuestru Rei.
Quiciás me premita entral al su castillu i sentil lo que llaman mieu.
El más huerti lo compañó al Salón del Tronu.
El monarca espusu las condicionis:
-Si eris escapás de passal tres nochis de seguíu nel castillu, ahollal alos espíritus i devolvel-mi el mi tesoru, t'atorgaré una riqueza grandi.
– Se lo agraleçu, Magestá, peru yo namás que ei veníu pa sabel lo que es el mieu, le dixu Juan.
«Qué ombri tan reziu, qué tentigu», se pensó el rei, «peru ya guardu pocas esperanças de recuperal los mis dominius,...tantus sonin los que an tentau ata agora...»
Juan sin Mieu s'apreparó pa passal la primel nochi nel castillu.
Le dispertó un hurrupíu impressionanti.
– Uuuuuuuu! Un espetru tenebrosu s'esliciava pol suelu sin tocá-lu.
– Quién eris tú, que t'arrochas a dispertal-mi? Perguntó Juan.
Un nuevu alaríu por respuesta, i Juan Sin Mieu l'atapó la boca con un açafati que adornava la mesa.
El espetru queó múu i se despareció nel airi.
Ala mañana siguienti el soberanu vesitó a Juan Sin Mieu i se pensó: «Es una batalla chiquina namás. Tovía quean dos nochis».
Passó el día i se hue el sol.
Comu la nochi enantis, Juan Sin Mieu s'avió pa dormil, peru esta vés s'apareció un pantasma espantosu que lanzó un gañíu: Uuuuuuuuuuu! Juan Sin Mieu cogió una hacha que recolgava dela paré i cuertó la cadena cona que el pantasma arrastrava la bola.
Al no estal atau, pos el pantasma se hue parriba i se despareció.
El rei lo vesitó al sol salil i caviló: «Na d'estu averá valíu si no repiti la hazaña una vés más».
Llegó el tercel orihoscu, i endispués, la nochi.
Juan Sin Mieu ya dormía quandu sintió d'aquellal-si a una momia empelihincanti.
I perguntó:
– Di-mi qué motivu tienis pa estroncal el mi sueñu.
Comu no contestava, agarró una punta dela venda i tiró.
Arretiró tolas vendas i se topó al mágicu majaeru:
– La mi magia no vali contra ti.
Dexa-mi libri i romperé el encantamientu.
Tola genti dela ciá s'avía ajuntau alas puertas del castillu, i quandu raceó Juan Sin Mieu el soberanu dixu: «Cumpriré cona mi promessa!» Peru no acava aquina la estoria: Un día que el ara préncipi dormía, la prencipessa quixu da-li una suspresa regalandu-li una pecera.
Peru trompeçó al embrocal-si, i tol'agua i los pecis se cayerun ena cama.
– Aaaaaaaa! – Escramó Juan al sentil los pecis ena su cara – Qué mieu! La prencipessa reyía viendu cómu unus pecinus de coloris avían assustau al que se queó tó atalantau conos espetrus i los aparecíus: Te guardaré el secretu, dixu la prencipessa.
I assín hue, i tovía se le conoci comu Juan Sin Mieu.
i colorín colorau, esti cuentu, s'á acabau.
M'á encantau! No ai de tenel mieu al mieu...
Craru! Si algu mos da mieu, tenemus de cuentá-lu, no sentil vergüença de dizil que tenemus mieu.
Tol mundu tieni mieu a algu...
Yo tenía mieu ala escuridá, peru supiendu que tú mos cudias pola nochi, estó abondu más tranquilu...
Viendu una araña.
Aaaaa!
Qué passa?
Una araña, una araña...
Óndi?
Aí, paí!
Pos tien de sel mu chiquenina porque yo no la veu!
Era enormi, imponenti, con unas patas comu hilambris...
Abaxa d'aí ya
(A Pantaruja que s'avía encaramau a Gamusinu)
No, yo no m'abaxu ata estal cierta de que no aiga araña denguna!
Si averá salíu ahuyendu con el gritíu que as dau.
Qué sustu á devíu de lleval el probi animal...
Probi? Probi yo, que quasi que me da un çamacucu...
Anda, no seas dessagerá, i abaxa al suelu ya!
(Susprendíu)
Tú tamién tienis mieu antocis?
Pos craru que tengu mieu, tol mundu tieni mieu a algu.
Ya te lo ei dizíu.
Yo tengu mieu alas arañas... güenu, al bicheríu en general...
Pos si no hazin ná!
Pos me dan espantu las hormigas, las cocarachas, pínfanus, moscas...!
I alas abejas tamién les tengu mieu!
Alas abejas?
Si, con essus cuerpus chiquinus i pelúinus... i essus herretis que pican.
Pos que sepas que las abejas son mu emportantis pa nogu.
Emportantis? Pos yo no sé pa qué.
Porque tú vivis de nochi, i ain muchas cosas que passan de día que no sabis, comu lo delas abejas.
Qué no sé delas abejas?
Pos que, gracias a ellas, tenemus miel, i cera, i polin i jalea real, que mos da una tupa d'energía.
To essu?
I más cosas... Lo más emportanti, que, gracias alas abejas, muchas frolis i prantas frolecin.
La abeja s'aposa en una frol i essa frol le quea enas sus patinas, i nel su cuerpu peluínu, el polin, que portan a otras frolis i prantas pa que floreçan... Sin ellas, la naturaleza sedría gris...
No lo sabía... Antocis to tieni emportancia ena naturaleza?
Pos craru.
Namás que muchas d'essas cosas passan quandu hazi sol.
Aspera que te cuentu un cuentu que me sé a tentu d'essu... Quieris?
Craru que quieru...
Cuentu a tentu la Naturaleza.
i colorín, colorau, esti cuentu s'á acabau.
Genial.
No sabía que tó está conetau/atillau... craru, namás conoçu la nochi i naidi m'avía cuentau lo que passa de día...
Pos pa essu estó yo aquina!
Ca día mos ajuntaremus al cael la tardi, quandu el sol está cayendu i está raceandu la luna...
Sí, i pola mañana, quandu esté clareandu i la luna s'esté diendu i el sol venga agateandu polos cerrus...
Te pareci?
Sí, i assín mos cuentaremus las cosas que ocurrin de día i las que ocurrin de nochi.
I averán días en que los dos mos ajuntaremus pa cuental cuentus, estorias a tentu d'Estrremaúra, i otrus lugaris de mu largu.
I juegaremus i bailaremus conos zagalis i zagalas.
Craru!
Ara que se sabin los nuestrus cantaris, no s'olviarán de nusotrus...
Vedrás que no?
Pantaruja!
Qué?
Que amus cantau el tu cantal, i el mi cantal, peru mos hazi falta un cantal delos dos...
Ara que semus un equipu, necessitamus el cantal palos dos.
Pos es verdá!
Mos hazi falta un cantal... un son que se recuerdin tous.
Arrebuscandu d'entri las cintas.
Esta, esta velaquí sedrá perfeta!
I ellus mos puein compañal conas palmas i bailandu.
Genial!
(Al púbricu)
Dai-mus un segundinu...
Hazin piña, i mermurandu van decediendu los passus.
Aviau!
Dimus a ellu...
Sí!
I con esti cantal ya mos despeímus que ya está anocheciendu.
I yo ei de siguil guardandu i cudiandu el sueñu dela enfancia.
Vos aprendemus el passu i el baili! I prencipiamus.
Aprendin los passus i palmas.
"El Candil" vessión 'Zagalis delos Ojos Coloraus'
