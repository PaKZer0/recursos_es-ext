Estremeñistas es un partíu políticu que apaeci cona sola golilla de trebajal por Estremaúra.
Abruyamus pa entangal un proyetu políticu huerti i de huturu pa Estremaúra, i no conas miras enas elecionis veniéras ni en cómu sacal réditu de processus eletoralis a comenencia.
Estremeñistas es, assina, un partíu políticu que enjamás va a mercaleal cargus con sotrus partíus, ni estremeñus ni estatalis.
Estremeñistas precura de hazel d'envernecel la ilusión i la esperança del puebru estremeñu.
Resultamus pa mual coragi, resinación, dececión i desánimu por compromissu i ilusión.
Estremeñistas es un partíu políticu que se va a entangal endi la basi, endi las muestras callis, endi los muestrus puebrus.
Un partíu que sedrá l'arçavós dela sociedá cevil estremeña, porque naci della i della hazi parti.
Estremeñistas es un partíu políticu que naci pa queal atrás el regionalismu i baqueal pol estremeñismu políticu.
Pa hundeal essi regionalismu liqueamenti eletoral, desapartau dela ralidá social i siempri amartillau alos partíus estatalis.
Essi regionalismu antigu tan defiau delos sentiris del puebru estremeñu i tan aparramplau enas estitucionis.
Estremeñistas baquea pol estremeñismu políticu:
– Estremeñismu es sostribal un proyetu políticu propiu pa Estremaúra, porque musotrus mos confiamus enas muestras possibilidais, porque musotrus creyemus en Estremaúra.
– Estremeñismu es plantal Estremaúra ena metá'l meyu dela vida política i no andal a tencias delas mijinas que quieran queal-mus las políticas que mos engargolan endi Mairil.
– Estremeñismu es retal-mus de peíl caridá i de peíl licencia.
– Estremeñismu es dil a pol tren antigual d'acontinal siempri ala recacha de que'l tren quiera apaecel.
– Estremeñismu es mual resinación pol ilusión.
Estremeñistas es, assina, un llamamientu ala sociedá estremeña tupía i dececioná conas engañiflas dessus que, llegá la ora, espetan lo primeritu las sus comenencias i las delos sus partíus.
Estremeñistas semus pressonas que apoltamus endi juntaerus i coletivus mu divessus i que mos amus díu enseñandu conas muestras esperencias polos campus, puebrus i cidais de toa Estremaúra.
En Estremeñistas es bienllegá qualisquiera pressona arrochá a trebajal por Estremaúra, sin miral ni dóndi recrei ni el su andal coltural o social.
Enas semanas venieras vos diremus endilgandu enteracionis atentu las fechas delos divessus actus de presentación que dimus a dil entangandu pa dal-vus a conocel el muestru proyetu políticu.
