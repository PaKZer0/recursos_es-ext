LOS NUESTRUS ORIGIS
Sabías que l'origi del nombri de Mengabril puei dimanal dela coltura fenicia o l'arabi?
De contau, un dau palos mas curiosus que mos sirvi pa prencipial a palral del passau del nuestru monicipiu.
Un passau que da con daus ralidosus pa mediaus del siegru XII quandu Mengabril era lugal pendienti de Medellín comu una retahíla de fondas dessistentis ena calçá romana que diva de Córdoba pa Méria.
Peru la estoria del nuestru puebru esmençó a escrevil-si abondu enantis, arreglu alas posás tartésicas i romanas que án raceau nel su términu.
Justamenti, d'essi groriosu passau romanu se conserva una estela de granu por Lucius Caecilius, governaol dela Lusitania.
Pallá pal siegru XIV, Mengabril hue possessión de Doña Violante Manuel, dama castillana ija del infanti Don Manuel de Castilla i esposa del infanti Alonso de Portugal, ya que le hue atorgá del rei Fernando IV de Castilla la Villa de Medellín i tolos sus términus, dentri ellus, Mengabril, cuyas tierras tamién huerun el sitiu andi el gran maestri de Santiagu pusu el campamentu pa arroeal el Castillu de Medellín tras de sabel del tratu entri l'obispu d'Évora i el craveru d'Alonso de Monroy cona condessa Beatriz Pacheco ena Guerra de Sucedimientu Castillana.
Esti hechu estóricu aconteció nel 1479 i acabó cona rundición dela condessa.
PESSONAGIS ANOMBRAUS
Velaquí tuvu el su naceru l'apoderau Alonso López de Cerrato, jues de residencia en Santo Domingo hata mediaus del siegru XVI.
Sempri sedrá recordau del afíu delos puebrus endígenas en el nuevu continenti, cosa que le provocó la enemistá delos encomenderus i polvoreus con el regiol de Guatemala, el conquistaol español Bernal Díaz del Castillo.
En esti siegru, mas de 30.000 estremeñus aballarun enas espedicionis pa Las Indias, angunus d'ellus, vezinus cenzillus de Mengabril comu Francisco González Sariego, que hue pal Perú o María Lozano, pala Nueva España.
Sotras figuras señalás ena estoria de Mengabril, amás d'iju anombrau del puebru, es la de Luis de San Miguel, religiosu del monesteriu de Gualupi o Diego González Farín, familial dela Santa Enquisición de Llerena.
BATALLA DE MEDELLÍN
Por mó dela su prossimidá estricá con Medellín, Mengabril padeció tamién las consecuencias d'esta batalla sangrinaria contra los francesis el 28 de marçu del 1809, un conflitu enquacau ena Guerra dela Endependencia que arremató con vitoria palos soldaus del país vezinu, guiaus del general Claude-Victor Perrin.
Las tropas españolas embaxu'l mandu'l general  Gregorio García de la Cuesta tuvun mas de 10.000 baxas.
Mengabril queó enteramenti farrungau i los sus archivus decumentalis, perdíus pa sempri.
En 1737, Mengabril consiguió la su autonomía comu villa dessenta de Medellín.
En 1834 queó encruíu nel Partíu de Don Benitu i sigún del censu d'essi añu cuentava con 99 hogaris i 341 vezinus.
Ogañu i tras d'avel penau, comu la huerça de puebrus d'Estremaúra la sangría del emigraeru delos añus 60, el nuestru puebru cuenta con unus 500 abitantis.
PATRIMOÑU
El patrimoñu de Mengabril está encabeçau dela ilesia parroquial de Santa Margarita, assitiá en un cabu del puebru en metá dun paragi despejau que condura las sus caraiterísticas i filosía estóricas.
Se trata dun templu del siegru XV d'estrutura claramenti gótica hecha en sillería sigún del tipu d'ilesia roal de paquí.
Destaca la Portá del Perdón, rematá con un requiloriu mentau connopiu i dos pingurutus enas puntas.
Unu delos elementus que llama la atención es el sosquinau que dessisti entri la portá i la parti del rosetón grandi.
Mentación especial mereci tamién la rebusta torri del campanariu i la su escalera de caracol ajuntá pola parti d'ahuera.
Si mos entramus mos topamus con una pranta de navi sola gajá en 6 partis con bóveda de cañón i luneta en pilaris de granu i capillas entri ellus.
De contau que esti velaquí es el menumentu mas emportanti del monicipiu que amás acovija ala patrona de Mengabril, Santa Margarita.
Assín i tó, dessistin otrus recramus patrimonialis del passau de Mengabril comu la estela de granu endedicá a Lucius Caecilius, governaol dela Lusitania.
Se trata duna pieça mu valorosa ya que dessistin pocus epígrafis que mientin la Tribu Scaptia.
Ogañu puei vel-si ena Casa la Coltura.
Huerparti tó estu, ain posás patrimonialis procedentis dela necrópoli de Mengabril que están al Museu Arquiológicu Nacional, comu el casu dun cacharru de grea del siegru V.
GASTRONOMÍA
Mengabril conquista tamién al viajaol pola andorga, gracias duna gastronomía rica i abondanti que atesora la tradición culinaria dela comarca.
La su cozina se sostriba en pratus propius dela pesca fluvial que se puein preval fritaus, en aju, en pistu, en escabechi...
Sotrus manjaris que no te pueis perdel sonin el gaspachu estremeñu, las migas, la caldereta o, comu le dizimus paquí, las Bollas, ducis propius dela Semana Santa.
Tapocu se mos devi de passal que Mengabril s'alcuentra nel terrenu d'angunas delas Denominacionis d'Origi más popularis dela región comu Corderex, Ternera de Extremadura o Ribera del Guadiana.
Mesmamenti al passal pola carretera, el Restorán Manila te dará la bienllegá.
A QUE SE T'ABRI L'APETENCIA!
COLTURA I REHUÍJUS
En pesal de tratal-si dun puebru chicu con un caraiti roal mu señalau, Mengabril cuenta con una movición coltural mu herventera eno tocanti a toa crassi d'eniciativas multidiciplinaris que s'encetan alo largu del añu, en ancançandu el su aúgi mas grandi en el tiempu del veranu.
A tentu d'estu tenemus de destacal las fiestas de Santa Margarita, endedicás ala patrona del puebru.
En esti añu passau s'án desenroau con un déssitu grandi d'acogía cuentandu con un pograma ampriu d'actus en que s'á mesturau tradición con modernura pal desfruti i el horopeu de tola genti.
Alas fiestas patronalis le sigui de normal la Semana Coltural con otru pograma d'actus destensu en que no faltan el foclori, la música o el valoreu delas señas de dentidá del monicipiu gracias al emprencipiu rezienti del proyetu VELEQUÍ MENGABRIL.
Sotras citas festilis emportantis en el calandariu delos mengabrileñus sonin la Jira/Romería que se celebra a ca Lunis de Pascua, la Semana Santa o la fiesta pol emigranti el tercel domingu d'Abostu, que está encruía ena Semana Coltural de Veranu.
Dendi esta ventana digital te convidamus a conocel Mengabril no liquiamenti por mé delos sus rehuíjus, sino que en qualisquiera epoca del añu.
VELEQUÍ
El bureu coltural i lengüísticu comu lexis de guía pa entangal una estrategia pa nusotrus deferencial-mus.
Poíamus dizil que estas sonin las linias prencipalis en que se sostriba Velequí Mengabril, un proyetu en que la recuperación i el valoreu del estremeñu acupan un papel hundamental, el timón perhetu pa avial un rumbu que aboqui con ojetivus positivus i satisfatorius.
El hilu guiaol perhetu dela estoria nuestra d'ogañu, que sirva al mundu roal pa golvel a cosel el nuestru presenti i el nuestru huturu.
Velequí Mengabril trata d'esparigil la coltura estremeña i el castúu, un patrimoñu lengüísticu que pa sotrus paísis se gasta ala propia comu motol de desenroamientu turísticu.
Sotru delos ojetivus hundamentalis que precuramus es d'assitial a Mengabril comu un monicipiu acogeol i agradabli que s'invierta en esponenti d'essus valoris imaterialis atillaus ala nuestra dentidá i que entri tous devemus de condural i esparigil.
La filosofía del proyetu i las acionis enquacás van mas pallá delos finis mentaus i están empuntás a un ojetivu mundial: Lucheal contra el despuebraeru delos ambientis roalis.
Pa ellu cuentamus con armas aparentimenti envisiblis peru mu apoderás i afonchás, las tradicionis i peculiaridais nuestras, essas velaí que mos hazin atrativus en comparança con sotrus modelus de sociedá.
RUANU ESTREMEÑU
El Ruanu Estremeñu es una delas acionis mas simbólicas enquacás en el proyetu Velequí Mengabril.
Por mé d'esta eniciativa amus a poel conocel angunus delos destintus autoris i autoras qu'án escrevíu las sus obras en estremeñu alo largu de los 150 añus acaberus d'estoria.
Nombris propius dela nuestra literatura que amás dirán compañaus d'angunas frassis señalás delas sus obras.
Doranti la presentación del proyetu en abostu del 2022, tuvu lugal un passacallis en que se pusun los primerus dies letrerus en omenagi a angunus d'estus autoris.
D'entri los que se le hizu el rendivú s'alcuentran dendi Chamizo, Gabriel y Galán o Diego Sánchez hata allegal alos mas d'ogañu comu Javier Feijóo, quien recitó angunas delas sus poemas en el recorríu; Antonio Garrido o Elisa Herrero i Luisa Durán, espenás dambas a dos en estus añus de patrás.
CAMPUS DE MENGABRIL
Mengabril está atillau de horma íntima al campu ya que se trata dun lugal roal prencipalmenti agrícola.
Velequí la agricoltura es el motol prencipal dela economía, atillá mayolmenti alos cultivus de regueríu comu el tomati o el maís.
El términu monicipal de Mengabril es de prossimámenti 50 kilometrus quairaus, delos que la huerça s'endedican velaí a estus dos cultivus.
Essa avenencia tan estricá delas sus gentis con el campu se vei tamién ena arquitetura vernácula del puebru con casas que ena tradición del puebru se les dizi de labraoris o de jornalerus.
Sotra preva mas dela su emportancia agraria es que por muchus añus i hormi cuenta el maginariu de Mengabril, el puebru hue conocíu comu La villa delos ajus por mó dela tupa d'ajus que se cautivavan paquí.
Mengabril no se comprendi sin el campu, ni tapocu sin el augua del ríu Ortiga.
De hechu, comu ya te cuentavamus quandu palremus del su assitiamientu, el puebru se halla ena orilla esquierda d'esta cauzera que, a kilometrus escassus d'aquina, en Medellín, s'ajunta con Guadiana.
Las sus auguas án síu testigu del passal de destintas cevilizacionis dendi ai milentas d'añus que án díu queandu paquí prevas abondantis del su legau.
Exempru d'ellu sonin assentamientus d'emportancia arquiológica entrenacional comu el Canchu Roanu en Çalamea o el Turuñuelu en Guareña.
Por cientus d'añus esta cauzera hue una vía natural alreol dela que froleció l'estilu de vida delos abitantis del lugal.
Si Ortigas es un ríu enllenu d'estoria, no es menus emportanti el su valol de ciertu i la su riqueza mediuambiental.
Alo largu dela su cauzera mos poemus topal con exempraris fabulosus de fresnus, çaozis i chopus junta otras aspecis de matorragi comu aldelfas, juncus o barzalis.
Esta vegetación de ribera cria l'ambienti ideal pa pezis i una tupa d'invertebraus que se refugin paquí.
El ríu tamién es casa d'aspecis d'enterés grandi comu garças, lúntrigas, cigüeñas i un haci variau d'anfibius i aspecis picícolas.
Polo tantu, Ortigas es una huenti de vida que devemus d'afial i conserval, un rincón de belleza natural grandi pa descubril una i sotra ves.
